XEBERIN UNVANI-->https://lent.az/xeber/idman/millimizin-fifa-reytinqindeki-yeri-melum-oldu-40541339
XEBERIN ADI-->
Millimizin FİFA reytinqindəki yeri məlum oldu

XEBERIN MEZMUNU-->
Azərbaycan millisinin FİFA reytinqindəki qazancı bəlli olub.
Lent.az-ın Apasport.az saytına istinadla məlumatına görə, yığmamız əmsalına 1,7 xal əlavə edib.
Bu qazanc Millətlər Liqasının II turunun Belarusla səfər oyununda əldə olunub. Serbiyadakı 0:0 hesablı heç-heçə Canni de Byazinin yetirmələrinin aktivini artırması ilə nəticələnib. Buna səbəb rəqibin daha yüksək reytinqli komanda olmasıdır.
Bununla da yığmanın onlayn FİFA sıralamasındakı reytinq xalı 1121,34-ə yüksəlib. Komandamız hazırda bu siyahıda dünyanın 130-cusudur.
Millimiz üç ay əvvəl açıqlanan rəsmi FİFA reytinqində 1127 xalla 129-cu idi. Qazaxıstana 0:2 hesablı məğlubiyyətdən sonra 7,4 xal itirən komandamız Tanzaniyadan geri düşüb. Belarusla oyundakı qazanc mövqeyi qaytarmaq baxımından faydasız olub.
Qeyd edək ki, yığmamız iyunun 10-da Slovakiya, 13-də Belarusu qəbul edəcək.

XEBERIN UNVANI-->https://lent.az/xeber/texno/telefonlar-ucun-vahid-adapter-tetbiq-edilir-40541338
XEBERIN ADI-->
Telefonlar üçün vahid adapter tətbiq edilir

XEBERIN MEZMUNU-->
Avropa İttifaqına üzv ölkələr və Avropa Parlamenti bütün kiçik və orta ölçülü elektron avadanlıqlar üçün vahid adapter tətbiqi ilə bağlı razılığa gəlib. 
Lent.az xəbər verir ki, qaydaya görə bütün rəqəmli fotokameralar, mobil telefonlar, planşetlər, qulaqcıqlar və oyun konsolları C tipli USB ilə təchiz edilməlidir. İstehsalçılara yeni qaydaya  uyğunlaşmaq üçün 2024-cü ilin payızınadək vaxt verilib. Noutbuk istehsalçıları üçün müddət daha çox – 40 ay müəyyən edilib.
Yeni qaydanın tətbiqində məqsəd istehlakçı hüquqlarının müdafiəsi ilə yanaşı elektron tullantıların həcmini azaltmaqdır.  İstehlakçı hüquqlarının müdafiəçilərinin fikrincə insanların özü ilə çoxsaylı adapter daşıması tarixə qovuşmalıdır. “Apple” şirkəti uzun müddət müqavimət göstərsə də, sonda vahid adapter tələbi ilə razılaşıb.
Avropa Parlamentinin hesabatında deyilir: “Yeni qaydalar avropalı istehlakçıların ildə 250 milyon avroya qənaət etməsinə imkan verəcək. Avropada hər il 11 min tonadək adapter istifadə olunmadığı üçün atılır və elektronik tullantıya çevrilir”.
Avropa İttifaqı növbəti mərhələdə naqilsiz adapterlərlə bağlı da  oxşar addım atmaq niyyətindədir.  
 

XEBERIN UNVANI-->https://lent.az/xeber/hadise/goygolde-polisin-avtomobilinin-tekeri-partladi-ve-40541337
XEBERIN ADI-->
Göygöldə polisin avtomobilinin təkəri partladı və...

XEBERIN MEZMUNU-->
Göygöldə yol-nəqliyyat hadisəsi baş verib.
Lent.az-ın məlumatına görə, hadisə Bakı-Qazax magistral yolunun rayonun Hacıməlik kəsəbəsindən keçən hissəsində  qeydə alınıb.
1978-ci il təvəllüdlü Qasımov Qubat idarə etdiyi "KHAZAR" markalı maşınla hərəkətdə olan zaman idarəetməni itirib. Nəticədə avtomobil yoldan çıxaraq aşıb. Qəza zamanı sürücü ağır xəsarət alaraq xəstəxanaya yerləşdirilib, vəziyyətinin kafi olduğu bildirilir.
Qeyd edək ki polis mayoru  Qubat Qasimov Gəncə şəhər Baş Polis idarəsinin 1-ci polis şöbəsinin  əməkdaşıdır. O xidməti avtomobili ilə qəzaya düşüb. İlkin etimala görə qəzaya avtomobilin təkərinin partıaması səbəb olub. 
Faktla bağlı araşdırma aparılır. 

XEBERIN UNVANI-->https://lent.az/xeber/marag/ukrayna-teyyaresi-qobustanda-daga-cirpildi-5-neferin-olduyu-qezanin-teferruati-40541336
XEBERIN ADI-->
Ukrayna təyyarəsi Qobustanda dağa çırpıldı - 5 nəfərin öldüyü qəzanın TƏFƏRRÜATI

XEBERIN MEZMUNU-->
Tarix: 11 noyabr 1942. Müharibənin ağır vaxtı. Sovet İttifaqı ciddi ərazi itkisinə məruz qalıb. Ölkənin Avropa hissəsinin böyük qismi faşist işğalı altınaddır. Belə bir vaxtda minik avtomobilinin itirilməsi belə ciddi zərərdir. O ki qaldı təzə təyyarə.
Lent.az-ın xəbərinə görə, bu tarixdə Azərbaycan SSR-də döyüşdən uzaq şəraitdə bir təyyarə qəzası baş verdi. Sovet arxivlərində hadisə aşağıdakı kimi təsvir olunur.
Kiyev xüsusi mülki aviasiya dəstəsi Tbilisi-Bakı-Tbilisi marşrutu üzrə tam məxfi tapşırıq yerinə yetirmək üçün 12.45-də Bakıdan havaya qalxır. 5 ekipaj üzvü və 1 sərnişin (HHQ-nin leytenantı) olan təyyarə yüksüz idi.
Bakı-Hacıqabul-Tbilisi marşrutunda hava aydın idi. Günün ikinci yarsında isə vizual uçuş üçün xüsusilə gözəl hava müşahidə olunur. Lakin gəmi komandiri məlum olmayan səbəblərdən Gürcüstana düz xətt üzrə getməyi qərara alır və Şamaxıya yönəlir. Yol 800-900 metr yüksəklikdə dağların üzərindən keçirdi və hava buludlu idi. 4 dəqiqə sonra rabitəçi koordinatı soruşur və əlaqə itir. Sonradan məlum olur ki, təyyarə Bakıdan 90 km məsafədə Ceyrankeçməz çayı yaxınlığında 900 metr yüksəklikdə dağa çırpılıb. Bundan sonra havada 40 metr yol qət edən təyyarə arxası üstə çevrilərək neft emalı məntəqəsinə düşərək yanıb. Ekipaj üzvləri hadisə yerində ölsə də, sərnişin sağ qalıb. 
Beləcə, cəmi 11 ədəd istehsal edilmiş PS-35 (ANT-35) tipli təyyarənin biri itirildi. Hava gəmisinin şassi nömrəsi 2 idi və ümumi istismar müddəti 20 saata çatmamışdı.
Qəzaya səbəb kimi pilotun özbaşına marşrutdan çıxması göstərilir. Həmin gün Şamaxıdakı hava şəraiti vizual uçuşa imkan vermirdi.
 
QEYD: Şamaxının Quşçu kəndində baş vermiş aviaqəza ilə yaxın günlərdə Lent.az oxucularını tanış edəcəyik.

XEBERIN UNVANI-->https://lent.az/xeber/sosial/usaq-bagcasinin-aspazi-azyaslinin-sacindan-tutub-arasdirma-baslandi-40541389
XEBERIN ADI-->
Uşaq bağçasının aşpazı azyaşlının saçından tutub... - ARAŞDIRMA BAŞLANDI

XEBERIN MEZMUNU-->
Şamaxıda uşaq bağçasında azyaşlıya qarşı zorakılıq edilib.
Lent.az APA-ya istinadən xəbər verir ki, sosial şəbəkədə Şamaxı şəhər 3 saylı uşaq bağçasının aşpazının ad günü münasibətilə təşkil olunan mərasimdə tort kəsilərkən uşağın saçından dartması barədə video görüntülər yayılıb. 
Araşdırmalar zamanı məlum ki, bağçanın aşpazı Balkiyeva Sevinc Balağa qızı 2017-ci il təvəllüdlü qızın saçından tutaraq dartıb. Bu isə bağçada azyaşlıya qarşı zorakılıq kimi qiymətləndirilib.
Məsələ ilə bağlı Təhsil Nazirliyinin nümayəndələri bağçaya gəlib, araşdırma aparılır. Araşdırma başa çatdıqdan sonra nəticəsi barədə ictimaiyyətə məlumat veriləcək.

XEBERIN UNVANI-->https://lent.az/xeber/sosial/bakinin-merkezinde-7-milyona-ev-satilir-foto-40541384
XEBERIN ADI-->
Bakının mərkəzində 7 milyona EV SATILIR - FOTO

XEBERIN MEZMUNU-->
Bakıda baha qiymətə ev satılır.
Lent.az xəbər verir ki, bu barədə elan saytlarından birində məlumat paylaşılıb.
Elanda bildirilir ki, satışa çıxarılan mənzil 30 mərtəbəli “Port Baku Recidense” yaşayış binasının 6-cı mərtəbəsində yerləşir. 115 kv/m sahəsi olan ev 3 otaqdan ibarətdir.
Satışa çıxarılan mənzil isə 7 milyon 140 min manata təklif olunur.

Satışa çıxarılan evin mənzərəsi

Satışa çıxarılan ev

Satışa çıxarılan ev

XEBERIN UNVANI-->https://lent.az/xeber/iqtisadiyyat/merkezi-bankda-yeni-teyinatlar-40541386
XEBERIN ADI-->
Mərkəzi Bankda  YENİ TƏYİNATLAR

XEBERIN MEZMUNU-->
Rəşad Temraz oğlu Orucov Azərbaycan Respublikası Mərkəzi Bankı sədrinin birinci müavini təyin edilib.
Lent.az xəbər verir ki, Prezident İlham Əliyev bununla bağlı Sərəncam imzalayıb.
Prezidentin digər Sərəncamı ilə Əliyar Qəhrəman oğlu Məmmədyarov Azərbaycan Respublikası Mərkəzi Bankı sədrinin müavini təyin olunub.

XEBERIN UNVANI-->https://lent.az/xeber/kriminal/lotu-qulinin-adami-bibliyani-tercume-edir-40541385
XEBERIN ADI-->
"Lotu Quli"nin adamı Bibliyanı tərcümə edir

XEBERIN MEZMUNU-->
“Lexa Semipalatinski” ləqəbli “qanuni oğru” Aytkali Maymuşev Bibliyanın tərcüməsiylə məşğuldur.
Lent.az-ın Rusiya KİV-ə istinadən məlumatına görə, hazırda Moskvadakı Lefertovo həbsxanasında qanunsuz silah gəzdirməyə görə, cəza çəkən Lexa Bibliyanı rus dilindən qazax dilinə tərcümə edir. 
Məlumata görə, Lexa mərhum “qanuni oğru” “Lotu Quli”nin ən yaxın adamlarından sayılır. Elə qazax “Arman Diiki”ni də onunla Lexa tanış edib. Lexa “Quli”nin Moskvadakı əsas emissarlarından hesab edilirdi. O, Rövşən Lənkəranksiyə qarşı cəbhədə yer almışdı.

XEBERIN UNVANI-->https://lent.az/xeber/hadise/ukraynada-daha-bir-azerbaycanli-helak-oldu-foto-40541381
XEBERIN ADI-->
Ukraynada daha bir azərbaycanlı həlak oldu - FOTO

XEBERIN MEZMUNU-->
Ukraynada döyüşlərdə daha bir azərbaycanlı həlak olub. 
Lent.az xəbər verir ki, Rusiya Hava Desant Qoşunlarının 31-ci əlahiddə briqadasının hərbçisi Vidadi Asif oğlu Məmiyev mayın 19-da Ukraynanın Luqansk vilayətinin Severodonetsk şəhəri uğrunda gedən döyüşlərdə ölüb. 
32 yaşlı hərbçinin bir neçə dəfə yaralanmasına baxmayaraq sona qədər mövqeyindən geri çəkilmədiyi bildirilir. 
Vidadi Məmiyev ölümündən sonra “Qəhrəmanlığa görə” medalına təqdim olunub. Onunla vida mərasimi Ulyanovsk şəhərində yerləşən Hava Desant Qoşunlarının 31-ci əlahiddə briqadasının ərazisində baş tutacaq. 
Vidadi Məmiyevin 1 qız övladı var idi. 


XEBERIN UNVANI-->https://lent.az/xeber/maqazin/edisle-gulsen-bey-gelin-pozalari-verib-foto-40541377
XEBERIN ADI-->
Edislə Gülşən bəy-gəlin POZALARI VERİB - FOTO

XEBERIN MEZMUNU-->
Türkiyəli məşhur müğənni Gülşən İspaniyada həmkarı Edislə bir yerdə görüntülənib. 
Lent.az xarici KİV-ə istinadən xəbər verir ki, Türkiyədəki konsertlərinə ara verən iki yaxın dost Edis və Gülşen Barselonada baş tutan toyda şəkillər çəkdiriblər. 
Belə ki, onlar bəylə gəlin pozaları veriblər.
Bundan başqa, iki yaxın dostun musiqi təhsili üçün xaricdə olduğu öyrənilib.


XEBERIN UNVANI-->https://lent.az/xeber/kriminal/dunen-yollarda-2-nefer-olub-kriminal-xronika-40541363
XEBERIN ADI-->
Dünən yollarda 2 nəfər ölüb - KRİMİNAL XRONİKA

XEBERIN MEZMUNU-->
Respublikanın daxili işlər orqanları iyunun 7-də törədilmiş 61 cinayətin üstünü “isti izlər”lə açıb.
Daxili İşlər Nazirliyindən Lent.az-a verilən məlumata görə, əvvəlki dövrlərdən bağlı qalan 15 cinayətin açılması təmin olunub.
Axtarışda olduğuna görə ümumilikdə 79 nəfər, o cümlədən borclu şəxs qismində axtarışda olan 47 nəfər saxlanılaraq aidiyyəti üzrə təhvil verilib.
Respublikanın avtomobil yollarında 2 yol-nəqliyyat hadisəsi baş verib, nəticədə 2 nəfər ölüb.
Əməliyyat-axtarış tədbirləri nəticəsində narkotiklərlə əlaqəli 24, qanunsuz saxlanılan silah-sursatın götürülməsi və aşkarlanması ilə bağlı 1 fakt müəyyən edilib.
Cinayət törətməkdə şübhəli bilinən 45 nəfər saxlanılıb.

XEBERIN UNVANI-->https://lent.az/xeber/sosial/sabah-36-derece-isti-olacaq-hava-proqnozu-40541364
XEBERIN ADI-->
Sabah 36 dərəcə isti olacaq  - HAVA PROQNOZU

XEBERIN MEZMUNU-->
İyunun 9-da gözlənilən hava şəraiti açıqlanıb.
Milli Hidrometeorologiya Xidmətindən Lent.az-a verilən məlumata görə, Bakıda və Abşeron yarımadasında hava şəraiti əsasən yağmursuz keçəcək. Mülayim şimal-qərb küləyi əsəcək.
Havanın temperaturu gecə 18-21° isti, gündüz 25-29° isti olacaq. Bakıda gecə 19-21° isti, gündüz 27-29° isti olacaq.
Atmosfer təzyiqi normadan aşağı 756 mm civə sütunu təşkil edəcək. Nisbi rütubət 50-60 % olacaq.
Azərbaycanın rayonlarında 
Bəzi yerlərdə şimşək çaxacağı, fasilələrlə yağış yağacağı gözlənilir. Qərb küləyi ayrı-ayrı yerlərdə arabir güclənəcək.
Havanın temperaturu gecə 17-22° isti, gündüz 31-36° isti, dağlarda gecə 8-13° isti, gündüz 17-22° isti olacaq.

XEBERIN UNVANI-->https://lent.az/xeber/idman/milan-onu-transfer-edir-40541366
XEBERIN ADI-->
“Milan” onu transfer edir

XEBERIN MEZMUNU-->
Fransanın "Lill" klubunun və Portuqaliya millisinin 24 yaşlı yarımmüdafiəçisi Renatu Sançeş karyerasını "Milan"da davam etdirəcək. 
Lent.az bildirir ki, “Goal.com”un xəbərinə görə, klub futbolçu ilə anlaşıb.
Renato Sançesin "Lill"lə müqaviləsi gələn mövsümün sonuna kimi hesablanıb.
Başa çatan mövsümdə "Lill"in heyətində 32 oyunda iştirak edib, 2 qol vurub, 5 məhsuldar ötürmə verib.

